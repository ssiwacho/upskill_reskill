---
author: ศ.ดร.สุวิมล ว่องวาณิช
bg_image: images/feature-bg.jpg
categories:
- Innovative Classroom
date: "2021-06-14T11:07:10+06:00"
description: 
draft: false
image: images/blog/blog-post-5.jpg
tags:
- Innovative Classroom
title: มโนทัศน์ของการออกแบบชั้นเรียนนวัตกรรม
type: post
---


“ชั้นเรียนนวัตกรรม” (innovative classroom) เป็นแนวคิดสากลที่มีหลักฐานเชิงประจักษ์ว่าจะช่วยพัฒนาความคิดสร้างสรรค์ของผู้เรียน ทำให้ผู้เรียนมีความสุขในการเรียน เป็นชั้นเรียนเปิดกว้างทางความคิด สร้างแรงบันดาลใจและความเชื่อมั่นในการเรียนของผู้เรียน



ลักษณะของชั้นเรียนนวัตกรรมตามความคิดของ Lynch (2018) คือ ชั้นเรียนที่มีลักษณะ 1) มีการสะท้อนคิดในชั้นเรียน ทำให้เกิดการปรับปรุงพัฒนาความคิดใหม่ตลอดเวลา 2) มีการเรียนรู้อย่างต่อเนื่อง 3) มีการสร้างสรรค์ วิธีการแก้ปัญหาที่ท้าทาย การคิดนอกกรอบ 4) มีการเชื่อมโยงสิ่งที่เรียนรู้กับสภาพบริบทจริง 5) มีหลักการและข้อกำหนดเป็นกติกาในชั้นเรียน 6)  มีการส่งเสริมให้เกิดการสังเกต มองเห็นแก้ปัญหาที่เกิดขึ้นเพื่อหาวิธีแก้ไข 7) มีการทำงานร่วมกันระหว่างผู้เรียน 8) มีการจัดการในชั้นเรียนด้วยวิธีการที่หลากหลาย 9) มีการตั้งเป้าหมายในการเรียน มุ่งเน้นการสร้างนวัตกรรม 10) ให้โอกาสในการแก้ไขปรับปรุงความคิด หรือวิธีแก้ปัญหาตลอดเวลา


ทั้งนี้ บุคคลที่เป็นครูในชั้นเรียนตามแนวคิดของ Shulman (2018) ต้องมีคุณลักษณะสำคัญ คือ 1) มีกรอบคิดติดยึด (mindset) ที่เหมาะสมในการออกแบบชั้นเรียนนวัตกรรม 2) มีการสะท้อนคิดและทบทวนการทำงานของตนเอง 3) ใช้คำถามปลายเปิดให้ผู้เรียนแสดงความเห็น 4) สร้างสภาพแวดล้อมการเรียนรู้ที่ยืดหยุ่น 5) สร้างสถานที่สำหรับผู้เรียนที่กระตุ้นความคิดสร้างสรรค์ แรงบันดาลใจ  6) ใช้วิธีการค้นหาปัญหาที่เกิดขึ้นและต้องการนำมาแก้ไข 7) ให้โอกาสผู้เรียนลองทำ กล้าเสี่ยงและเรียนรู้จากความล้มเหลว 8) ใช้การเรียนรู้ห้องเรียนกลับด้าน นำสิ่งที่เรียนรู้มาก่อนมาอภิปรายในชั้นเรียน 9) เชิญผู้ประกอบการหรือผู้สร้างสรรค์นวัตกรรมมาให้ประสบการณ์แก่ผู้เรียนในชั้นเรียน 10) ใช้กระบวนการคิดออกแบบในชั้นเรียน
