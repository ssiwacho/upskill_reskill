---
author: ศ.ดร.สุวิมล ว่องวาณิช
bg_image: images/feature-bg.jpg
categories:
- Coaching
date: "2021-06-14T11:07:10+06:00"
description: 
draft: false
image: images/blog/blog-post-2.jpg
tags:
- Coaching
title: มโนทัศน์ของการโค้ชชิ่ง
type: post
---



<p style="text-indent:2.5em;">โดยเหตุที่การปฏิบัติงานในวิชาชีพครูมีบุคคลทางการศึกษาที่เกี่ยวข้องหลายฝ่าย แต่ละฝ่ายต่างมีบทบาทหน้าที่เฉพาะตน เช่น อาจารย์ในคณะครุศาสตร์และอาจารย์พี่เลี้ยงมีบทบาทหน้าในการพัฒนาทักษะวิชาชีพแก่นิสิตนักศึกษาครูที่จะเป็นครูรุ่นใหม่ ศึกษานิเทศก์มีหน้าที่ในการสนับสนุนช่วยเหลือ
การทำงานของครูในสถานศึกษา ครูในโรงเรียนซึ่งมีทักษะความเชี่ยวชาญที่ต่างกันสามารถช่วยเหลือ
การทำงานร่วมกัน บัณฑิตหรือครูรุ่นใหม่สามารถแลกเปลี่ยนการเรียนรู้ซึ่งกันและกัน และยังสามารถส่งผ่านความรู้ใหม่ที่ทันสมัยให้กับครูในโรงเรียนที่ตนเองต้องปฏิบัติงานร่วมกันในอนาคต นั่นหมายความว่า ผู้เกี่ยวข้องกับการปฏิบัติงานในวิชาชีพครูจำเป็นต้องได้รับการเสริมสร้างทักษะใหม่ในการทำงาน คือ การมีทักษะการโค้ชชิ่งเพื่อถ่ายทอดความรู้และประสบการณ์เรียนรู้ระหว่างกัน</p>


<p style="text-indent:2.5em;">การโค้ชชิ่งหรือการชี้แนะ (coaching) เป็นกระบวนการของผู้ชี้แนะในการสร้างความสัมพันธ์ระหว่างบุคคล เพื่อช่วยให้เกิดการเรียนรู้ จนบรรลุเป้าหมายการทำงานในระดับที่สูงขึ้น มีความเข้มแข็ง และภาคภูมิใจในตนเอง อันนับเป็นกระบวนการเสริมพลังอำนาจของบุคคลที่ได้รับการชี้แนะ (Mink, Owen, & Mink, 1993)</p> 



### แนวคิดสำคัญของการโค้ชชิ่ง

หลักการชี้แนะการเรียนการสอนแบบมีส่วนร่วม (Knight, 2009) มีลักษณะสำคัญสำคัญหลายประการ ดังต่อไปนี้


1. ความเท่าเทียมกัน (equality) คือ ผู้ชี้แนะและผู้รับการชี้แนะเป็นเพื่อนร่วมงานที่ทำงานกันอย่างเท่าเทียม 

2. ทางเลือก (choice) ครูเป็นผู้กำหนดประเด็นการเรียนรู้และกระบวนการเรียนรู้แบบกำหนดเอง (customize) ตามความต้องการจำเป็นของตนเอง และเป็นผู้ผลักดันการพัฒนาตนเองด้วย

3. การแสดงความคิด (voice) เสียง ความคิดเห็น และมุมมองของสมาชิกทุกคนมีค่า โดยผู้ชี้แนะเป็นผู้กระตุ้นให้สมาชิกแสดงความคิดเห็นของตนเองเกี่ยวกับเนื้อหาและวิธีการเรียนรู้ ตามแผนงานที่กำหนดไว้ 

4. การสนทนา (dialogue) เนื่องจากเป็นการทำงานร่วมกัน ดังนั้น จึงไม่มีใครเป็นผู้นำหรือปรับเปลี่ยนวิธีการดำเนินการเอง โดยไม่มีการสื่อสารสนทนากัน สมาชิกทุกคนต้องทำงานร่วมกันอย่างจริงใจและไว้วางใจกัน เพื่อให้สามารถสะท้อนความคิดเรื่องวัสดุสารการเรียนรู้และการปฏิบัติงาน


5. การสะท้อนความคิด (reflection) ครูจะได้รับการสนับสนุนให้คิดและพิจารณาอย่างรอบคอบก่อนเลือกประเด็นและการนำไปปฏิบัติ 


6. การปฏิบัติ (praxis) สิ่งสำคัญหลังการสะท้อนคิดและการวางแผนงาน คือ การลงมือปฏิบัติตามแผนในการทำงานจริงประจำวัน โดยมุ่งเน้นที่การช่วยให้ครูนำความคิดของตนไปปรับใช้ในห้องเรียน และเรียนรู้ไปด้วยขณะจัดการเรียนการสอน

7. การแลกเปลี่ยนเรียนรู้ไปด้วยกัน (reciprocity) ประโยชน์ที่สมาชิกได้รับจากกระบวนการชี้แนะการเรียนการสอน คือ ผู้ชี้แนะก็เกิดการเรียนรู้ไปพร้อมกับครูด้วย 




### องค์ประกอบของคุณลักษณะบุคคลที่ทำหน้าที่โคชชิ่ง

<p style="text-indent:2.5em;">เป็นบุคคลที่มีความเชื่อในการทำงานร่วมกัน มีความคิดริเริ่มสร้างสรรค์ มีใจเปิดกว้างทางความคิด กล้าตัดสินใจ ลองผิดลองถูก ไม่กลัวความล้มเหลว มีทักษะการนำความคิดที่ออกแบบสู่การทำงานให้เกิดผล ทำงานแบบทวนซ้ำ ปรับปรุงพัฒนาต่อเนื่อง</p>


<p style="text-indent:2.5em;">บทบาทของโค้ช คือ เป็นผู้ให้คำปรึกษา ชี้แนวแนวทางการทำงาน เป็นผู้นำการเปลี่ยนแปลง มีทักษะสำคัญ คือ ความสามารถในการทำให้กำหนดเป้าหมายการทำงานกับผู้รับการโค้ช มีความสามารถในการสร้างปฏิสัมพันธ์การทำงานร่วมกัน ทักษะการสร้างแรงจูงใจ การให้กำลังใจ สนับสนุนการทำงาน ความช่างสังเกต เป็นผู้ฟัง ผู้พูดที่ดี สามารถถ่ายทอดความรู้และประสบการณ์ได้ และให้ข้อมูลป้อนกลับที่ทำให้ผู้ได้รับการโค้ชสามารถปรับหรือพัฒนาการทำงานได้</p>



