---
author: ศ.ดร.สุวิมล ว่องวาณิช
bg_image: images/feature-bg.jpg
categories:
- DesignThinking
date: "2021-06-14T11:07:10+06:00"
description: 
draft: true
image: images/blog/DT.png
tags:
- DesignThinking
title: มโนทัศน์ของการคิดออกแบบ
type: post
---



<p style="text-indent:2.5em;"><strong>การคิดออกแบบ (design thinking)</strong> เป็นแนวคิดสมัยใหม่ที่ยอมรับกันในปัจจุบันในการสร้างความคิดใหม่ในการแก้ปัญหาซับซ้อน การคิดออกแบบเป็นกรอบคิด (mindset) และสมรรถนะ (competency) ที่อาศัยการทำงานเป็นทีมผ่านการระดมความคิดจากบุคคลที่มีประสบการณ์หรือมุมมองที่หลากหลายมาช่วยกันคิดค้นพัฒนาวิธีการปัญหาที่ซับซ้อนแก้ไขยาก </p>


<p style="text-indent:2.5em;">การคิดออกแบบเป็นแนวคิดที่บุคลากรทางการศึกษายังไม่ค่อยได้รับการพัฒนามาก่อนในหลักสูตรผลิตครูในอดีต และแม้ในปัจจุบันนี้ หลักสูตรที่มีเป้าหมายเพื่อเสริมสร้าง <strong>ทักษะการคิดออกแบบ</strong> ให้กับบุคลากรทางการศึกษาพบว่ามีไม่มากนัก ส่วนใหญ่เป็นหลักสูตรที่ดำเนินการโดยบุคคลในวงการธุรกิจหรือนอกวงการศึกษา โครงการนี้จึงออกแบบหลักสูตรโดยนำแนวคิดร่วมสมัยมาใช้กับการพัฒนาคุณภาพการศึกษา</p>


<p style="text-indent:2.5em;">จะเห็นว่า “การคิดออกแบบ” เป็นทักษะใหม่ในการทำงาน (reskill) ที่ต้องสร้างให้เกิดขึ้น ส่วน “การออกแบบชั้นเรียนนวัตกรรม” เป็นทักษะการทำงานที่ต้องยกระดับให้สูงขึ้นจากเดิม (upskill) ทั้งสองทักษะนี้เป็นจุดเน้นของโครงการนี้  แต่ด้วยการเปลี่ยนแปลงของโลกที่เป็นไปอย่างรวดเร็วในทุกด้าน 
การเสริมสร้างหรือพัฒนากำลังคนให้เกิดขึ้นกับบุคลากรทางการศึกษาไม่สามารถดำเนินการได้อย่างทั่วถึง ครอบคลุมทุกกลุ่มเป้าหมายได้อย่างรวดเร็ว หากปราศจากการถ่ายทอดความรู้ระหว่างกันในวงกว้าง</p>


### ความหมายของการคิดออกแบบ

<p style="text-indent:2.5em;">การคิดออกแบบ (design thinking) หมายถึง การทำงานที่ใช้การระดมความคิดของผู้เกี่ยวข้องในการสร้างสรรค์แนวทางใหม่ ๆ ในการแก้ปัญหา และให้ความสำคัญกับการทำความเข้าใจอารมณ์ความรู้สึกของผู้ใช้ </p>


### กระบวนการคิดออกแบบ (design thinking process)

<p style="text-indent:2.5em;">กระบวนการคิดออกแบบ (design thinking process) หมายถึง ขั้นตอนการทำงานเพื่อให้ได้ความคิดในการออกแบบต้นแบบ/นวัตกรรมตามแนวคิดของ d.school มหาวิทยาลัย Stanford ประกอบด้วยการดำเนินงาน 5 ขั้นตอน ได้แก่ 1) การทำความเข้าใจอารมณ์ความรู้สึกของผู้ใช้ (empathize) 2) การระบุปัญหา (define) 3) การสร้างความคิด (ideate) 4) การสร้างต้นแบบ (prototype) และ 5) การทดลองใช้ต้นแบบ (testing)</p>


### แนวคิดสำคัญของการคิดออกแบบ

1. การคิดออกแบบเป็นกรอบคิดติดยึดด้านการคิดออกแบบ (design thinking mindset) (Dosi, Rosati, & Vignoli, 2018) หมายถึง ชุดของทัศนคติ ความคิดเห็น ความเชื่อ และพฤติกรรมที่เป็นลักษณะของบุคคล กลุ่มคน หรือองค์กร ซึ่งสามารถเปลี่ยนแปลงได้ตามเวลาและประสบการณ์ที่มีต่อ
การคิดออกแบบ 

2. การคิดออกแบบเป็นสมรรถนะ/ความสามารถหรือทักษะ (design thinking competency/ capability) ในการปฏิบัติงานที่ใช้กระบวนการของการคิดออกแบบ เป็นความสามารถในการสร้างความคิดและการกระทำที่สร้างสรรค์ ได้แก่ ความมั่นใจในการสร้างสรรค์ (creative confidence) (Karwowski, Han, & Beghetto, 2019) สมรรถนะสำคัญ คือ และทักษะความสามารถในการทำงานแบบร่วมมือ (collaboration skills) (Lor, 2017) 


3. การคิดออกแบบเป็นกระบวนการทำงาน ส่วนใหญ่จะยึด 5 ขั้น ของ d.school ได้แก่ ขั้นการเข้าใจอารมณ์ความรู้สึก ขั้นการกำหนดปัญหา ขั้นการสร้างความคิด ขั้นการสร้างต้นแบบ และขั้นการทดสอบ ลักษณะนี้ถือว่าเป็นกระบวนการการคิดออกแบบ (design thinking process) 


